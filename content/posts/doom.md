---
title: "Doom Emacs"
date: 2021-05-15T08:28:58+02:00
tags: ["emacs"]
categories: ["Narzędzia"]
---
Ostatnio postanowiłem trochę poeksperymentować z Doom Emacs. Szczerze powiedziawszy próbowałem tego już wcześniej, ale wówczas zupełnie mi nie przypadł do gustu. Wydawał się zbyt złożony.

Kiedy jednak nabyłem większego doświadczenia w korzystaniu z VIM, a nawet w moim GNU Emacs zainstalowałem `evil mode`, który wykorzystuje skróty klawiaturowe używane w VIM, okazało się, że Doom Emacs jest bardzo przyjazny. To była po prostu kwestia przyzwyczajenia. 

Od chwili zainstalowania, ta wersja Emacs jest wyposażona w wiele świetnych i sprawdzonych przez użytkowników pakietów. Zauważyłem jednak, że na moim komputerze, Doom Emacs z tymi wieloma pakietami czasami nie działa tak szybko, jakbym tego oczekiwał. To oczywiście nie oznacza działania w tempie MS Office, o nie, ale gdy człowiek przyzwyczai się do tego, że jakaś aplikacja reaguje natychmiast po kliknięciu w klawisz, to każda sekunda zwłoki zaczyna być irytująca.

Pewnym rozwiązaniem tego problemu okazuje się korzystanie z wersji terminalowej. Dzięki temu Emacs zdecydowanie przyspieszył, choć przez to zmniejszyła się nieco jego funkcjonalność. Obecnie jestem na etapie szukania równowagi w korzystaniu z obu wersji. Jeśli dokładnie wiem do czego chcę go użyć, uruchamiam potrzebną mi wersję emacsa.

Zapewne lepszym rozwiązanie byłoby odchudzenie emacsa z pakietów, których nie wykorzystuję. Niestety na razie nie chcę z tym eksperymentować. Docelowo jednak, to będzie chyba najwłaściwsze rozwiązanie.
